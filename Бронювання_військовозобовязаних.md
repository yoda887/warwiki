---
title: Бронювання військовозобов'язаних
description: 
published: true
date: 2024-09-04T07:16:24.783Z
tags: мобілізація, бронювання
editor: markdown
dateCreated: 2024-09-03T14:21:35.292Z
---

## Нормативна база

-   [Закон України "Про військовий обов'язок і військову службу"](http://zakon5.rada.gov.ua/laws/show/2232-12)
-   [Закон України "Про мобілізаційну підготовку та мобілізацію"](https://zakon.rada.gov.ua/laws/show/3543-12#Text)
- [Порядок організації та ведення військового обліку призовників, військовозобов’язаних та резервістів, затверджений Постановою КМУ від 30.12.2022 № 1487](https://zakon.rada.gov.ua/laws/show/1487-2022-%D0%BF#Text)
-   [Постанова КМУ від 27.01.2023 № 76 “Деякі питання реалізації положень Закону України “Про мобілізаційну підготовку та мобілізацію” щодо бронювання військовозобов’язаних на період мобілізації та на воєнний час”](https://zakon.rada.gov.ua/laws/show/76-2023-%D0%BF#Text)
-   [Постанова КМУ від 05.06.2024 № 650 “Деякі питання бронювання військовозобов’язаних під час воєнного стану”](https://zakon.rada.gov.ua/laws/show/650-2024-%D0%BF#n17)

## Хто призивається на базову військову службу

Захист Вітчизни, незалежності та територіальної цілісності України є конституційним обов'язком громадян України. Військовий обов'язок установлюється з метою підготовки громадян України до захисту Вітчизни, забезпечення особовим складом Збройних Сил України, інших утворених відповідно до законів України військових формувань, а також правоохоронних органів спеціального призначення (далі - Збройні Сили України та інші військові формування), посади в яких комплектуються військовослужбовцями.

Військовий обов'язок включає:

-   підготовку громадян до військової служби;
-   взяття громадян на військовий облік;
-   прийняття в добровільному порядку (за контрактом) та призов (направлення) на військову службу;
-   проходження військової служби;
-   виконання військового обов’язку в запасі;
-   проходження служби у військовому резерві;
-   дотримання правил військового обліку.

Щодо військового обов’язку громадяни України поділяються на такі категорії:

-   **допризовники** - особи, які підлягають взяттю на військовий облік;
-   **призовники** - особи, які взяті на військовий облік;
-   **військовослужбовці** - особи, які проходять військову службу;
-   **військовозобов’язані** - особи, які перебувають у запасі для комплектування Збройних Сил України та інших військових формувань на особливий період, а також для виконання робіт із забезпечення оборони держави;
-   **резервісти** - особи, які проходять службу у військовому резерві Збройних Сил України, інших військових формувань і призначені для їх комплектування у мирний час та в особливий період.

Призовникам, військовозобов’язаним, резервістам та військовослужбовцям оформлюється та видається військово-обліковий документ, який є документом, що визначає належність його власника до виконання військового обов’язку. Форма, порядок оформлення (створення) та видачі військово-облікового документа для призовників, військовозобов’язаних та резервістів визначаються Кабінетом Міністрів України, а для військовослужбовців - відповідно Міністерством оборони України, Міністерством внутрішніх справ України, Службою безпеки України, розвідувальними органами України, Управлінням державної охорони України та Державною службою спеціального зв’язку та захисту інформації України.

**Важливо!** Громадяни України, які підлягають взяттю на військовий облік, перебувають на військовому обліку призовників або у запасі Збройних Сил України, у запасі Служби безпеки України, розвідувальних органів України чи проходять службу у військовому резерві, зобов’язані:

-   уточнити протягом 60 днів з дня набрання чинності указом Президента України про оголошення мобілізації, затвердженим Верховною Радою України, свої персональні дані через центр надання адміністративних послуг або через електронний кабінет призовника, військовозобов’язаного, резервіста, або у територіальному центрі комплектування та соціальної підтримки;
-   прибувати за викликом районного (об’єднаного районного), міського (районного у місті, об’єднаного міського) територіального центру комплектування та соціальної підтримки (далі - відповідні районні (міські) територіальні центри комплектування та соціальної підтримки), Центрального управління або регіонального органу Служби безпеки України, відповідного підрозділу розвідувальних органів України для оформлення військово-облікових документів, взяття на військовий облік, проходження медичного огляду, направлення на підготовку з метою здобуття або вдосконалення військово-облікової спеціальності, призову на військову службу або на збори військовозобов’язаних та резервістів;
-   проходити медичний огляд згідно з рішеннями комісії з питань взяття на військовий облік, комісії з питань направлення для проходження базової військової служби або військово-лікарської комісії відповідного районного (міського) територіального центру комплектування та соціальної підтримки, закладів охорони здоров’я Служби безпеки України, а у Службі зовнішньої розвідки України, розвідувальному органі Міністерства оборони України чи розвідувальному органі центрального органу виконавчої влади, що реалізує державну політику у сфері охорони державного кордону, - за рішенням керівників відповідних підрозділів або військово-лікарської комісії Служби зовнішньої розвідки України, розвідувального органу Міністерства оборони України чи центрального органу виконавчої влади, що реалізує державну політику у сфері охорони державного кордону, відповідно;
-   проходити підготовку до військової служби, військову службу і виконувати військовий обов’язок у запасі;
-   виконувати правила військового обліку, встановлені законодавством.

**Види військової служби:**

-   базова військова служба;
-   військова служба за призовом під час мобілізації, на особливий період;
-   військова служба за контрактом осіб рядового складу;
-   військова служба за контрактом осіб сержантського і старшинського складу;
-   військова служба (навчання) курсантів вищих військових навчальних закладів та закладів вищої освіти, які мають у своєму складі військові інститути, факультети військової підготовки, кафедри військової підготовки, відділення військової підготовки (далі - вищі військові навчальні заклади та військові навчальні підрозділи закладів вищої освіти), а також закладів фахової передвищої військової освіти;
-   військова служба за контрактом осіб офіцерського складу;
-   військова служба за призовом осіб офіцерського складу;
-   військова служба за призовом осіб із числа резервістів в особливий період.

**Для проходження базової військової служби направляються** придатні для цього за станом здоров’я громадяни України чоловічої статі (жіночої статі - добровільно), яким до дня відправлення на базову військову службу виповнилося 18 років, та старші особи, які не досягли 25-річного віку. Зазначені громадяни України можуть один раз обрати рік проходження базової військової служби до досягнення ними 24-річного віку. [(частина перша статті 15 Закону України "Про військовий обов'язок і військову службу"](https://zakon.rada.gov.ua/laws/show/2232-12#n214) (далі - Закон).

**Базову військову службу громадяни України проходять** відповідно до законів України у Збройних Силах України та інших військових формуваннях **з метою здобуття військово-облікової спеціальності, набуття практичних навичок і умінь для збройного захисту Вітчизни.**

## На кого не поширюється обов’язок військової служби

Відповідно до ч. 6 ст. 1 [Закону України "Про військовий обов'язок і військову службу"](http://zakon5.rada.gov.ua/laws/show/2232-12) військовий обов'язок не поширюється на *іноземців та осіб без громадянства*, які перебувають в Україні.

## Чи можуть іноземці призиватися на військову службу

У випадках, передбачених законом, іноземці та особи без громадянства (у тому числі звільнені з полону до завершення бойових дій у порядку, визначеному Кабінетом Міністрів України), які на законних підставах перебувають на території України (далі - іноземці та особи без громадянства), можуть у добровільному порядку (за контрактом) проходити військову службу у Збройних Силах України, Державній спеціальній службі транспорту та Національній гвардії України. (ч. 6 ст. 1 [Закону](https://zakon.rada.gov.ua/laws/show/2232-12#n271)).

Порядок проходження іноземцями та особами без громадянства військової служби у Збройних Силах України визначається [Положенням про проходження військової служби у Збройних Силах України іноземцями та особами без громадянства, затвердженим Указом Президента України від 10 червня 2016 року № 248](https://zakon.rada.gov.ua/laws/show/248/2016#Text).

Іноземці, які на законних підставах перебувають на території України, можуть бути прийняті на військову службу за контрактом до Збройних Сил України (далі - військова служба) у добровільному порядку.

У добровільному порядку іноземці проходять:

військову службу за контрактом осіб рядового складу;

військову службу за контрактом осіб сержантського і старшинського складу.

## Підстави відстрочки від направлення для проходження базової військової служби

Відповідно до ч. 1 ст. 17 [Закону України "Про військовий обов'язок і військову службу"](http://zakon5.rada.gov.ua/laws/show/2232-12) **відстрочка** від направлення для проходження базової військової служби **надається** *районними (міськими) комісіями з питань направлення для проходження військової служби*, **призовникам, які:**

-   визнані тимчасово непридатними до військової служби за станом здоров’я;
-   навчаються у закладах загальної середньої, професійної (професійно-технічної), фахової передвищої, вищої освіти, вищої духовної освіти за денною або дуальною формою здобуття освіти, в інтернатурі або докторантурі (зазначена відстрочка надається до досягнення особою 24-річного віку);
-   обрали відповідний рік, в якому бажають пройти базову військову підготовку;
-   мають право на звільнення з військової служби через сімейні обставини або з інших поважних причин, перелік яких визначається частиною дванадцятою статті 26 [Закону України "Про військовий обов'язок і військову службу"](http://zakon5.rada.gov.ua/laws/show/2232-12) (далі - Закон).

Відстрочка від направлення для проходження базової військової служби надається призовникам, яким повідомлено про підозру у вчиненні кримінального правопорушення або стосовно яких кримінальна справа розглядається судом, до прийняття відповідного рішення.

У випадках, не передбачених цим Законом, відстрочка від направлення для проходження базової військової служби може бути надана призовникам згідно з рішенням комісії вищого рівня за поданням районних (міських) комісій з питань взяття на військовий облік.

**Важливо!** Призовники, яким надано відстрочку від направлення для проходження базової військової служби у зв’язку з навчанням у закладах освіти або через сімейні обставини, зобов’язані щороку, до 1 жовтня, подавати до відповідних районних (міських) територіальних центрів комплектування та соціальної підтримки документи, що підтверджують їхнє право на відстрочку.

## Порядок отримання відстрочки від призову на строкову військову службу

Призовники, яким надано відстрочку від призову на строкову військову службу, зобов'язані **щороку до 1 жовтня** подавати у районні (міські) територіальні центри комплектування та соціальної підтримки документи, що підтверджують їх право на відстрочку. Довідка про навчання призовника може безпосередньо надсилатися закладом освіти районному (міському) військовому комісаріату.

Крім того, відповідно до частини п'ятнадцятої статті 17 [Закону](https://zakon.rada.gov.ua/laws/show/2232-12#n271) у випадках, не передбачених цим Законом, _відстрочка від призову на строкову військову службу може бути надана призовникам згідно з рішеннями призовної комісії Автономної Республіки Крим, обласних та Київської міської призовних комісій за поданням районних (міських) призовних комісій._

### Дії, для отримання відстрочки від призову на строкову військову службу

У разі отримання повістки про призов на строкову військову службу та прибуття на призовну дільницю, необхідно скласти заяву на ім’я голови районної (міської) призовної комісії про надання відстрочки від призову на строкову військову службу, з описом підстав для надання відстрочки, а також додати всі наявні письмові докази, що підтверджують дані підстави (наприклад, підставою для надання відстрочки від призову призовнику у зв’язку з вагітністю дружини є свідоцтво про шлюб та медична довідка закладу охорони здоров’я про вагітність дружини, посвідчена головним лікарем закладу охорони здоров’я). Заяву необхідно складати у 2-х екземплярах, один з яких, із позначкою про реєстрацію, залишити собі.

Дана заява буде розглядатись на зібранні членів районної (міської призовної комісії), за результатами чого, районна призовна комісія виносить і оголошує одне з рішень, яке заноситься до облікової картки призовника та до книги протоколів засідань призовної комісії, про:

-   придатність до військової служби і призов на строкову військову службу з призначенням до виду (роду військ) Збройних Сил, інших військових формувань, а також визначає термін відправлення його у військову частину (у разі відсутності підстав, що чітко закріплених в [Законі](https://zakon.rada.gov.ua/laws/show/2232-12));
-   надання відстрочки від призову на строкову військову службу (у разі наявності підстав, закріплених в [Законі України «Про військовий обов'язок і військову службу»](https://zakon.rada.gov.ua/laws/show/2232-12));
-   внесення на розгляд призовної комісії вищого рівня клопотань щодо надання громадянам відстрочок від призову на строкову військову службу (у випадках, не передбачених [Законом](https://zakon.rada.gov.ua/laws/show/2232-12)).

У разі внесення на розгляд призовної комісії вищого рівня клопотань щодо надання громадянам відстрочок від призову на строкову військову службу, рішення про надання/не надання відстрочки приймається на засіданні призовної комісії вищого рівня (обласна комісія)

Рішення районних (міських) призовних комісій про надання відстрочки від призову за сімейними обставинами, за станом здоров’я, для здобуття освіти, продовження професійної діяльності та в інших випадках ухвалюються на підставі поданих документів і вносяться до протоколів засідань районної (міської) призовної комісії та облікових карток призовників із зазначенням строку, до якого надано відстрочку.

Надалі щороку в жовтні районні (міські) територіальні центри комплектування та соціальної підтримки перевіряють наявність документів, які підтверджують право призовників на відстрочку від призову згідно із статтею 17 [Закону України “Про військовий обов’язок і військову службу”](https://zakon.rada.gov.ua/laws/show/2232-12#Text). Про результати перевірки в розділі VI облікової картки призовника робляться відповідні позначки, засвідчені підписом керівника районного (міського) територіального центру комплектування та соціальної підтримки.

(пункти 74-82 [Положення про підготовку і проведення призову громадян України на строкову військову службу та прийняття призовників на військову службу за контрактом, завтерджене постановою Кабінету Міністрів України від 21.03.2002 № 352](https://zakon.rada.gov.ua/laws/show/352-2002-%D0%BF)).

**Рішення призовної комісії може бути оскаржено громадянином України до призовної комісії вищого рівня або до** [**суду**](https://wiki.legalaid.gov.ua/index.php/%D0%97%D0%B2%D0%B5%D1%80%D0%BD%D0%B5%D0%BD%D0%BD%D1%8F_%D0%B4%D0%BE_%D1%81%D1%83%D0%B4%D1%83:_%D0%BF%D1%80%D0%BE%D0%B2%D0%B0%D0%B4%D0%B6%D0%B5%D0%BD%D0%BD%D1%8F_%D0%B2_%D0%B0%D0%B4%D0%BC%D1%96%D0%BD%D1%96%D1%81%D1%82%D1%80%D0%B0%D1%82%D0%B8%D0%B2%D0%BD%D1%96%D0%B9_%D1%81%D0%BF%D1%80%D0%B0%D0%B2%D1%96)**.**

### Зразок заяви голові районної призовної комісії про надання відстрочки від призову на строкову військову службу за сімейними обставинами

[Файл:Заява у військовий комісаріат про надання відстрочки від призиву на строкову військову службу.docx](https://wiki.legalaid.gov.ua/index.php/%D0%A4%D0%B0%D0%B9%D0%BB:%D0%97%D0%B0%D1%8F%D0%B2%D0%B0_%D1%83_%D0%B2%D1%96%D0%B9%D1%81%D1%8C%D0%BA%D0%BE%D0%B2%D0%B8%D0%B9_%D0%BA%D0%BE%D0%BC%D1%96%D1%81%D0%B0%D1%80%D1%96%D0%B0%D1%82_%D0%BF%D1%80%D0%BE_%D0%BD%D0%B0%D0%B4%D0%B0%D0%BD%D0%BD%D1%8F_%D0%B2%D1%96%D0%B4%D1%81%D1%82%D1%80%D0%BE%D1%87%D0%BA%D0%B8_%D0%B2%D1%96%D0%B4_%D0%BF%D1%80%D0%B8%D0%B7%D0%B8%D0%B2%D1%83_%D0%BD%D0%B0_%D1%81%D1%82%D1%80%D0%BE%D0%BA%D0%BE%D0%B2%D1%83_%D0%B2%D1%96%D0%B9%D1%81%D1%8C%D0%BA%D0%BE%D0%B2%D1%83_%D1%81%D0%BB%D1%83%D0%B6%D0%B1%D1%83.docx)

## Підстави звільнення від проходження військової служби

1\. Від призову на строкову військову службу звільняються громадяни України (ч. 1 ст. 18 [Закону України “Про військовий обов’язок і військову службу”](https://zakon.rada.gov.ua/laws/show/2232-12#Text)):

-   які визнані особами з інвалідністю або за станом здоров'я непридатними до військової служби в мирний час;
-   які до дня відправлення на строкову військову службу досягли 25-річного віку;
-   які виконали обов’язки служби у військовому резерві протягом строків першого та другого контрактів;
-   батько або мати, рідний (повнорідний, неповнорідний) брат або сестра яких загинули, померли або стали особами з інвалідністю під час проходження військової служби або зборів військовозобов'язаних. Призовники, які мають право на звільнення від призову на цій підставі, можуть його не використовувати;
-   які виховують дитину з інвалідністю віком до 18 років;
-   які виховують дитину, хвору на тяжкі перинатальні ураження нервової системи, тяжкі вроджені вади розвитку, рідкісні орфанні захворювання, онкологічні, онкогематологічні захворювання, дитячий церебральний параліч, тяжкі психічні розлади, цукровий діабет I типу (інсулінозалежний), гострі або хронічні захворювання нирок IV ступеня, дитину, яка отримала тяжку травму, потребує трансплантації органа, потребує паліативної допомоги, що підтверджується документом, виданим лікарсько-консультативною комісією закладу охорони здоров’я в порядку та за формою, встановленими центральним органом виконавчої влади, що забезпечує формування та реалізує державну політику у сфері охорони здоров’я, але якій не встановлено інвалідність;
-   які зайняті постійним доглядом за хворою дружиною (чоловіком), дитиною, а також батьками своїми чи дружини (чоловіком), які за висновком медико-соціальної експертної комісії чи лікарсько-консультативної комісії закладу охорони здоров’я потребують постійного догляду;
-   які мають дружину (чоловіка) із числа осіб з інвалідністю та/або одного із своїх батьків чи батьків дружини (чоловіка) із числа осіб з інвалідністю I чи II групи;
-   які здійснюють опіку над особою з інвалідністю, визнаною судом недієздатною; зайняті постійним доглядом за особою з інвалідністю I групи; зайняті постійним доглядом за особою з інвалідністю II групи або за особою, яка за висновком медико-соціальної експертної комісії або лікарсько-консультативної комісії закладу охорони здоров’я потребує постійного догляду, у разі відсутності інших осіб, які можуть здійснювати такий догляд;
-   які до набуття громадянства України пройшли військову службу в інших державах;
-   які були засуджені за вчинення кримінального правопорушення до позбавлення волі, обмеження волі, у тому числі із звільненням від відбування покарання;
-   яким після закінчення закладів вищої освіти присвоєно військові (спеціальні) звання офіцерського (начальницького) складу.

**Увага!** Відповідно [до пункту 7-1 глави XII "Прикінцеві положення" Закону України "Про військовий обов'язок і військову службу"](https://zakon.rada.gov.ua/laws/show/2232-12#n807) під час проведення загальної мобілізації, **військовослужбовці строкової військової служби, строк військової служби яких**, встановлений частиною першою [статті 23 цього Закону](https://zakon.rada.gov.ua/laws/show/2232-12#n395) , **закінчився під час дії воєнного стану** та військову службу яких продовжено понад встановлені строки звільняються з військової служби в запас у строки, визначені Указом Президента України. Так, Указом Президента України від  07 березня 2024 року № 149/2024  визначено звільнення військовослужбовців строкової військової служби **у квітні - травні 2024 року** в запас зі Збройних Сил України, Державної спеціальної служби транспорту, інших утворених відповідно до законів України військових формувань. Такі особи не можуть бути призвані на військову службу під час мобілізації протягом 12 місяців з дня звільнення з військової служби в запас, якщо вони не висловили бажання продовжувати військову службу.

## Судова практика

-   [Рішення Львівського окружного адміністративного суду від 19 червня 2018 року у справі № 813/389/18](https://reyestr.court.gov.ua/Review/74980261) (щодо відмови в наданні відстрочки від призову на строкову військову службу за сімейними обставинами)

## Див. також

-   [Ухилення від призову на строкову військову службу](https://wiki.legalaid.gov.ua/index.php/%D0%A3%D1%85%D0%B8%D0%BB%D0%B5%D0%BD%D0%BD%D1%8F_%D0%B2%D1%96%D0%B4_%D0%BF%D1%80%D0%B8%D0%B7%D0%BE%D0%B2%D1%83_%D0%BD%D0%B0_%D1%81%D1%82%D1%80%D0%BE%D0%BA%D0%BE%D0%B2%D1%83_%D0%B2%D1%96%D0%B9%D1%81%D1%8C%D0%BA%D0%BE%D0%B2%D1%83_%D1%81%D0%BB%D1%83%D0%B6%D0%B1%D1%83)
-   [Ухилення від військового обліку або навчальних (спеціальних) зборів](https://wiki.legalaid.gov.ua/index.php/%D0%A3%D1%85%D0%B8%D0%BB%D0%B5%D0%BD%D0%BD%D1%8F_%D0%B2%D1%96%D0%B4_%D0%B2%D1%96%D0%B9%D1%81%D1%8C%D0%BA%D0%BE%D0%B2%D0%BE%D0%B3%D0%BE_%D0%BE%D0%B1%D0%BB%D1%96%D0%BA%D1%83_%D0%B0%D0%B1%D0%BE_%D0%BD%D0%B0%D0%B2%D1%87%D0%B0%D0%BB%D1%8C%D0%BD%D0%B8%D1%85_(%D1%81%D0%BF%D0%B5%D1%86%D1%96%D0%B0%D0%BB%D1%8C%D0%BD%D0%B8%D1%85)_%D0%B7%D0%B1%D0%BE%D1%80%D1%96%D0%B2)