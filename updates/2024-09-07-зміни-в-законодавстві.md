---
title: 07 вересня 2024: Новий закон для військових: Звільнення від відповідальності за самовільне залишення частини.
description: 
published: true
date: 2024-09-09T14:08:56.769Z
tags: законодавство у сфері військового обов'язку та військової служби
editor: markdown
dateCreated: 2024-09-09T14:02:17.828Z
---

6 вересня 2024 року в газеті "Голос україни" опубліковано Закон № 3902-IX «Про внесення змін до Кримінального кодексу України, Кримінального процесуального кодексу України та інших законодавчих актів України щодо вдосконалення кримінальної відповідальності за злочини проти встановленого порядку несення або проходження військової служби під час дії воєнного стану» (законопроєкт № 11322). Закон набирає чинності з дня, наступного за днем його опублікування (7 вересня 2024 року).

Раніше пресслужба Апарату ВР роз'яснила основні положення цього Закону.

Зазначається, що зміни вносяться до:

- статті 401 КК України згідно з якими особу, яка під час дії воєнного стану вперше вчинила кримінальне правопорушення, передбачене статтями 407 і 408 КК, може бути звільнено від кримінальної відповідальності, якщо до закінчення досудового розслідування або судового розгляду вона добровільно заявила про намір повернутися до будь-якої військової частини для продовження проходження військової служби, за умови надання командиром (начальником) такої військової частини (установи) письмової згоди на продовження проходження військової служби таким військовослужбовцем;

- статей 286, 287, 288, 616 КПК України, якими унормовується процедура судового розгляду клопотання прокурора про звільнення від кримінальної відповідальності військовослужбовців, які заявили про свій намір повернутися до військової частини або місця служби для продовження проходження військової служби та такий військовослужбовець зобов'язується прибути до відповідної військової частини;

- Закону України «Про військовий обов'язок і військову службу», якими передбачається:

призупинення військової служби для військовослужбовців, які самовільно залишили військові частини або місця служби, дезертирували зі Збройних Сил України та інших військових формувань або добровільно здалися в полон, на підставі заяви (повідомлення) начальника відповідного органу управління Військової служби правопорядку у Збройних Силах України про вчинення кримінального правопорушення;

продовження військової служби та дії контракту для військовослужбовців, яким обвинувальним вироком суду, що набрав законної сили, призначено кримінальне покарання у виді службового обмеження, арешту з відбуттям на гауптвахті або тримання у дисциплінарному батальйоні, а також яких звільнено від відбування покарання з випробуванням та від кримінальної відповідальності на підставі статті 401 Кримінального кодексу України, з дня початку відбування покарання та/або з дня прибуття їх до місць проходження військової служби.